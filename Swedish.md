# Allmänna Bestämmelser

## Namn och sätesort
Föreningens namn är "Game Workers Unite Sweden" (förkortat till "GWU Sweden") och har sitt säte i Stockholm.

Föreningen grundades 29:e April 2019.

## Mål och uppgift
Föreningens syfte är att verka för arbetsrätt och ökad livskvalitet för alla arbetstagare i den Svenska datorspelsindustrin genom att t.ex. driva på för fackanslutning, skapa ett utrymme för dialog och gemenskap samt att motarbeta en arbetskultur av exploatering och överarbete.

## Förfarande
Föreningens verksamhet skall ske i enlighet med svensk författningssamling och generella demokratiska värderingar.

Utöver detta, som en officiell lokalförening av "GWU International", skall föreningen och dess medlemmar följa de punkter uppsatta i GWU Internationals styrdokument Points of Unity[^1] och Code of Conduct[^2].

## Firmatecknare
Föreningens firma tecknas av två styrelseledamöter i förening.

## Räkenskapsår och verksamhetsår
Föreningens räkenskapsår och verksamhetsår omfattar tiden 1 juni - 31 maj.

## Stadgeändring
Stadgeändring sker på årsmötet och kräver att två tredjedelar av de som röstar säger ja.

## Upplösning
Ett beslut om upplösning av föreningen måste ske på två efterföljande årsmöten där samma motion på båda möten röstas igenom med minst två tredjedelars majoritet.

Vid upplösning likvideras föreningens ägodelar och eventuellt överskott skänks till Insamlingsstiftelsen RFSL (org nr 802477-8196).


# Medlemsskap

## Medlemsskap
Föreningen är öppen för alla privatpersoner att ansöka om att bli medlemmar. Det är styrelsens uppgift att behandla ansökningar. Endast i särskilda fall kan ansökan nekas, t.ex. ifall den sökande tidigare har visat sig inte kunna följa dessa stadgar.

Aktuell information om in- samt utträde skall finnas tillgänglig på föreningens hemsida. Föreningen ska hantera medlemsuppgifter enligt GDPR och annan relevant lagstiftning.

## Medlemsavgift
Medlemsavgiften beslutas av årsmötet.

## Uteslutning
I det fall en medlem brutit mot dessa stadgar och/eller föreningens ideologi kan styrelsen välja att varna eller utesluta medlemmen efter det att medlemmen getts tillfälle att skriftligen yttra sig. Medlem som tilldelats en varning eller utesluts har rätt att begära ärendet prövat av årsmötet.


# Årsmöte

## Årsmöte
Årsmötet är föreningens högst beslutande organ. Ordinarie årsmöte skall hållas årligen, senast 31 maj. Kallelse skall framföras via e-post till medlemmar tidigast 6 veckor och senast 2 veckor innan mötets datum.

Ärende som en medlem vill få behandlat skall vara styrelsen tillhanda före mars månads utgång, och skall vara en del av kallelsen till årsmötet.

Ett ordinarie årsmöte skall innehålla följande punkter:

1. Årsmötets öppnande
2. Godkännande av dagordningen
3. Val av mötesordförande
4. Anmälan av mötesordförandes val av protokollförare
5. Val av två justeringspersoner tillika rösträknare
6. Fråga om årsmötet blivit i stadgeenlig ordning utlyst
7. Fastställande av röstlängd
8. Föredragning av styrelsens årsredovisning
9. Föredragning av revisorns berättelse
10. Beslut om fastställande av resultat- och balansräkning
11. Beslut om resultatdisposition
12. Fråga om ansvarsfrihet för styrelseledamöterna
13. Fråga om arvoden åt styrelseledamöter och revisorer för nästkommande verksamhetsår
14. Val av styrelseledamöter och suppleanter
15. Val av revisorer och revisorssuppleant
16. Val av valberedning
17. Av styrelsen till årsmötet hänskjutna frågor samt av föreningsmedlem enligt stadgan anmält ärende
18. Årsmötets avslutande

Protokoll skall föras och skall justeras samt göras tillgängligt till medlemmar inte senare än 2 veckor efter årsmötets datum.

## Extra årsmöte
Extra årsmöte skall hållas när styrelsen eller revisor finner skäl till det eller när minst en tiondel av samtliga röstberättigade medlemmar skriftligen begär det hos styrelsen med angivande av ärende som önskas behandlas på årsmötet.

På extra årsmöte skall dagordningen utöver punkt 1-7 samt 18 i den ordinarie dagordningen endast innehålla de ärenden för vilka årsmötet blivit utlyst och vilka angetts i kallelsen.

Tidsramar för kallelse, protokoll osv. är samma som för ordinarie årsmöte.

## Rösträtt vid årsmöte
Alla närvarande medlemmar har rösträtt vid årsmötet. En icke närvarande medlem kan ombudsrösta med hjälp av en fullmakt utskriven till en närvarande medlem. En närvarande medlem kan inte ha mer än 1 fullmakt.

Omröstning sker genom formell omröstning, s.k. votering. Närvarande medlem äger rätt att åkalla sluten omröstning.


# Förtroendevalda

## Valberedning
Valberedningens främsta uppgift är att till årsmötet ge förslag till nya ledamöter till styrelsen och till revisorer. Den utses av årsmötet och skall utgöras av 2 st medlemmar.

## Revisorer
Årsmötet utser en revisor,  lämplig enligt Bolagsverkets riktlinjer för revisorer i näringsdrivande ideella föreningar[^3].

## Styrelsen
Styrelsen skall inom ramen för dessa stadgar svara för föreningens verksamhet enligt fastställda planer samt tillvarata medlemmarnas intressen.

Den utgörs av 3-5 st ordinarie ledamöter varav en ordförande, en sekreterare, samt en kassör. Styrelsen konstituerar sig själv. Utöver de ordinarie ledamöterna kan även 1-2 st suppleanter väljas.

Ordföranden fungerar även som GWU Swedens huvudsakliga representant gentemot GWU International, s.k. "Chapter Coordinator".

Styrelsen kan utse utskott med uppgift att förbereda eller fatta beslut i vissa frågor eller inom visst område. Ordförande för sådant utskott utses av styrelsen. Till utskott kan även adjungeras person utanför föreningen med särskild sakkunskap, dock utan rösträtt.



[^1]: https://www.gameworkersunite.org/points-of-unity
[^2]: https://www.gameworkersunite.org/code-of-conduct
[^3]: https://bolagsverket.se/fo/foreningsformer/ideell/starta/revisor-1.2924
